# -*- mode: mandoku-view; -*-
#+TITLE: 越史略
#+DATE: 2015-08-24 22:38:02.923184
#+PROPERTY: ID KR2i0023
#+PROPERTY: BASEEDITION WYG    
#+PROPERTY: JUAN 卷中
<pb:KR2i0023_WYG_002-1a>¶
欽定四庫全書¶
　越史畧卷中¶
　　阮紀¶
　　　太祖¶
諱藴姓阮氏北江古法人也母范氏以太平五年二月¶
十七日生幼而聰睿器宇恢豁逰學於六祖寺僧萬行¶
見而異之曰此非常人也强壯之後必能濟世安民為¶
天下主及長慷慨有大志不事產業好涉獵經史應天¶
<pb:KR2i0023_WYG_002-1b>¶
中事中宗及中宗為臥朝所弑羣臣皆奔亡惟王獨抱¶
尸而哭臥朝嘉其忠拜左親衛殿前指揮使王所居鄉¶
中有木綿樹為雷所震其迹成文云樹根杳工木表青¶
青禾刀木落十八子成震宫現日兊宫隠星六七日間¶
天下太平萬行乃謂王曰臣近見讖文之異知黎當亡¶
而阮當興也阮氏無若公之寛慈仁恕頗得衆心臣年¶
七十有餘但以不及見盛治為恨耳王恐語泄使萬行¶
匿於芭山景瑞二年臥朝薨嗣主幼沖王年三十六將¶
<pb:KR2i0023_WYG_002-2a>¶
隨龍軍五百人入宿衛時在内祇候陶甘沐揣知王有¶
欲受禪之意遂以間㣲激之曰主上冥頑多行不義天¶
厭其德弗克壽終嗣子沖幼未堪多難庶事煩擾百神¶
靡依下民嗷嗷欲求其主親衛曷因此時逺追湯武之¶
迹近鑒楊黎所行上順天心下從人望而猶守區區之¶
小節耶王雖内悦其言而疑有奸謀乃陽罵之曰公何¶
為敢出是言吾必執以送官甘沐徐曰臣見天時人事¶
如此故敢啓之今欲送官誠不辭死王曰吾安忍告公¶
<pb:KR2i0023_WYG_002-2b>¶
但恐語泄而併誅耳甘沐復謂王曰國人皆謂阮當代¶
黎圖讖已見不可掩也轉禍為福今其時矣親衛尚何¶
疑乎王曰吾觀公志與萬行不異誠如此言計將安出¶
甘沐曰方今百姓疲弊民不堪命親衛若撫以恩德彼¶
必翕然從之猶水之就下孰能禦之甘沐知事急恐變¶
生乃語朝中卿士即日皆會於朝堂謀曰今者億兆異¶
心上下離德人怨先王之苛虐不欲歸從嗣君咸有推¶
戴親衛之志吾輩不因此時立親衛為天子倉猝有變¶
<pb:KR2i0023_WYG_002-3a>¶
得保其首領耶於是共扶王正殿立為天子百官皆呼¶
萬歳¶
元年冬十一月王即位大赦天下焚網羅獄具羣臣上¶
尊號曰奉天至理應運自在聖明龍見睿文英武崇仁¶
廣孝天下太平欽明光宅昭彰萬邦顯應符感威震蕃¶
蠻睿謀神功聖治則天道政皇帝追尊考曰顯慶王母¶
明德太后册王后六立長子瑪為太子餘皆侯爵王女¶
十三人皆公主以長女安國公主嫁於陶甘沐封為義¶
<pb:KR2i0023_WYG_002-3b>¶
信侯王兄某為武威王弟為聖翊王陳鎬為相公呉丁¶
為樞密使歸碩輔為太保鄧文孝為太傅裴車磊為左¶
金吾譚坦為左武衛杜間為右武衛　初古法鄉應天¶
寺犬生一白子背上黒毛成天子字至是王以甲戌生¶
(庚/戌)二年正月改元順天元年初王以華閭城湫隘乃遷¶
都大羅城初遷時泊舟城下黄龍見於御舶因號昇龍¶
改華閭為長安府北江曰天德江古法曰天德府昇龍¶
京内起朝元殿左置集賢殿右置講武殿左啓飛龍門¶
<pb:KR2i0023_WYG_002-4a>¶
右啟丹鳳門正陽啟髙殿階曰龍墀墀内翼以迴廊周¶
匝四面乾元殿後置龍安龍瑞二殿左建日光殿右建¶
月明殿後有翠華宫城之四面啟四門東曰祥符西曰¶
廣福南曰大興北曰曜德又於城内起興天寺五鳳星¶
樓城離方創勝嚴寺¶
(辛/亥)順天二年王親征愛州莒隆賊平之是歳又於城内¶
起太清宫萬歳寺鎮福藏城外建四天王寺衣錦寺龍¶
具聖壽寺又起含光殿於瀘東步　占城國進獅子¶
<pb:KR2i0023_WYG_002-4b>¶
(壬/子)順天三年建龍德宫於城外以居太子欲其周知民¶
事　十二月神人留跡於東南峯盤石上長廣三尺深¶
一丈　真臘國來貢　王征演州¶
(癸/丑)順天四年御含光殿觀競渡　冬十月王征渭龍州¶
蠻克之¶
(甲/寅)順天五年命翊聖王討蠻將杜長惠於金華步克之¶
斬首萬計俘獲士馬不可勝數　籬州獻麒麟　改應¶
天府為南京　真臘來貢¶
<pb:KR2i0023_WYG_002-5a>¶
(丙/辰)順天七年大熟禾三十結直錢七十文賜境内三年¶
租起天光天德二寺及塑四天帝像　地震　望諸名¶
山　度京師人千餘為僧道¶
(丁/巳)順天八年乾元殿震　宋真宗封王為南平王¶
(戊/午)順天九年使阮清道如宋求三藏經得之¶
(庚/申)順天十一年命王子討占城克之　初乾元殿震視¶
朝於東殿今又震視朝於西殿¶
(辛/酉)順天十二年春二月戊子以王誕日為天成節築萬¶
<pb:KR2i0023_WYG_002-5b>¶
歳南山於廣福門外多作飛禽走獸之狀羅列其上¶
(壬/戌)順天十三年命翊聖王伐大光歴¶
(癸/亥)順天十四年改湖陽鎮為永安州¶
(甲/子)順天十五年命太子伐峯輪州開國伐都金州築昇¶
龍城¶
(乙/丑)順天十六年僧萬行化身　真臘來貢　詔立番寨¶
於驩州南界¶
(丙/寅)順天十七年命太子討演州　遣使如宋¶
<pb:KR2i0023_WYG_002-6a>¶
(丁/卯)順天十八年命太子討七源州東征王討文州¶
(戊/辰)順天十九年春二月王不豫三月戊戌薨於龍安殿¶
壽五十六廟號太祖葬天德府壽陵在位二十二年改¶
元者一¶
　　　太宗¶
諱德政名佛瑪太祖長子也母黎氏太祖即位封開天¶
大王又立為太子順天十一年奉命平諸蠻賊有功太¶
祖薨羣臣奉遺詔詣龍德宫請即位時翊聖武德諸王¶
<pb:KR2i0023_WYG_002-6b>¶
皆伏兵於廣福門外欲襲王王自祥符門入至乾元殿¶
三府兵攻益急王命阮仁義擊之三府兵敗武德王為¶
黎奉曉所殺是日王即位於柩前大赦改元以順天十¶
九年為天成元年上尊號曰開天統運尊道貴德聖文¶
廣武崇仁上善政理民安神符龍現體元御極億歳功¶
髙應真寳歴通元至奥興隆大定聰明慈孝皇帝　初¶
王生於長安府府中民家牛無數自換其角占者曰丑¶
生人為天子言訖不見至是王以丑年生　開國王據¶
<pb:KR2i0023_WYG_002-7a>¶
長安府以叛王親征之開國王降詔免其罪　五月神¶
人現跡於萬歳寺以梁任文為太師呉尚丁為太傅陶¶
處忠為太保阮道紀為樞密阮徹為左㕘知政事廖嘉¶
真中書侍郎矯蓬為右參知政事何逺為諫議大夫歸¶
文雷為左腹心阮仁義為右腹心置殿前禁軍十衛一¶
曰廣聖二曰廣武三曰御龍四曰捧日五曰澄海每衛¶
各分左右　六月以王誕日為天聖節築萬歳山於龍¶
墀有五峯中峯立長壽仙幀左右皆有白鶴山上為飛¶
<pb:KR2i0023_WYG_002-7b>¶
仙鳥獸之狀山腰又有神龍蟠繞開植旌旗懸金璧使¶
伶兒在巖中弄笛吹笙歌舞為樂¶
(己/已)天成二年以諒州牧申紹泰尚平陽公主愛州但乃¶
甲叛王親討擒之　神人現跡於天勝寺　龍現於乾¶
元殿基王曰其殿已圮惟基獨存今龍現之意其龍勝¶
之地乎乃増廣其規模而重修之改名曰天安殿殿左¶
起宣德殿右起延福殿前曰龍墀東置文明殿西置廣¶
武殿墀之左右對立鐘樓以登聞寃獄之事前安奉天¶
<pb:KR2i0023_WYG_002-8a>¶
殿上建正陽樓為掌漏刻之處後起長春殿上建龍閣¶
其外築城曰龍城　秋八月驩州獻麒麟二　冬十月¶
萬歳寺前雨白米成堆¶
(庚/午)天成三年起天慶殿後架鳳凰樓　冬十月王幸烏¶
路省斂命大僚班黎偓佺使於宋　大熟¶
(辛/未)天成四年驩州叛王討平之　造寺觀凡一百五十¶
處¶
(壬/申)天成五年釋迦寺優曇樹開花　四月王幸杜洞江¶
<pb:KR2i0023_WYG_002-8b>¶
耕籍是田獻九穗禾詔改其田曰應天¶
(癸/酉)天成六年春定源州叛王討平之　九月彘源州叛¶
王討之¶
(甲/戌)天成七年四月改元通瑞元年詔羣臣奏事於王¶
者稱王曰朝廷　秋九月幸仙逰山重先寺詔起重興¶
殿　古州法雲寺僧上言寺中放光數道隨光掘之得¶
石函一函内有銀函銀函内有金函金函内有瑠璃瓶¶
瓶中有舍利¶
<pb:KR2i0023_WYG_002-9a>¶
(乙/亥)通瑞二年天慶殿前生芝草封王子日中為承乾王¶
　起造西市及長廊建太和橋於蘇歴江　愛州叛王¶
親征克之王在愛州行宫宴羣臣密指定勝將阮慶曰¶
此必反矣左右問其故曰此人瞻視異常動止失節見¶
我有慙色是故知之其年慶果反¶
(丙/子)通瑞三年春三月以峯州牧黎順宗尚慶城公主¶
四月置驩州行宫　都金常新平原等州叛¶
(丁/丑)通瑞四年以開皇王為元帥討都金等州克之烏路¶
<pb:KR2i0023_WYG_002-9b>¶
桑園中古佛湧　設競渡禮　大水¶
(戊/寅)通瑞五年幸布海口耕籍田　秋八月王御含光殿¶
觀競渡九月神人現跡於天勝寺　宋仁宗封王為南¶
平王占城王子地婆刺等來朝¶
(己/卯)通瑞六年春正月廣源州首領儂存福叛稱昭聖皇¶
帝封長子智聰為南衙王改其州曰長其國王親討之¶
師渡冷浮津白魚入王舟至廣源州存福焚其部落而¶
遁縱兵追之獲存福其子智髙脫身而走執存福歸京¶
<pb:KR2i0023_WYG_002-10a>¶
斬之　夏五月廣源州獻生金一塊重一百十二兩¶
六月改元為乾符有道元年　　冬十二月真臘國來貢¶
　遣使於宋¶
(庚/辰)乾符有道二年春正月朔日有食之¶
(辛/巳)乾符有道三年夏五月定宫女階品　　六月殿前指¶
揮使丁禄馮律等謀叛事覺伏誅　　冬十一月以明威¶
侯知乂安州儂智髙與其母阿儂自雷火洞復據儻猶¶
州改其州曰大□國王命討之生擒智髙王憐存福既¶
<pb:KR2i0023_WYG_002-10b>¶
被誅因原其罪畀以廣源雷火平婆思浪等州¶
(壬/午)乾符有道四年春三月王幸茄覽海口耕籍田　地¶
震　交州叛冬十月改元明道元年　詔中書省刪定¶
律書　十一月詔諸路各置亭候以便四方之觀認¶
凡老弱及有大功已上犯罪者得贖銅　鑄明道錢¶
梁茂材使於宋¶
(癸/未)明道二年春四月愛州叛　五月以開皇王為都統¶
大元帥討愛州奉乾王為都統元帥討文州文州平　夏¶
<pb:KR2i0023_WYG_002-11a>¶
四月王幸武寧州松山寺見其頹殿中有柱石欹壓上¶
慨然有重修之意石柱忽然復正因命儒臣作賦以紀¶
其異　秋九月使魏徴如廣源州賜智髙郡王印仍拜¶
太保　詔造艦數百艘皆作龍鳳魚蛇虎鸚鵡之形¶
冬十月長春殿御盾自動¶
(甲/申)眀道三年二月御盾復動　癸卯親征占城以開皇¶
王為留守甲申發自京師乙巳次大惡海口時波濤帖¶
息大軍利渉自大安至姑山紫雲捧日至□灣有片雲¶
<pb:KR2i0023_WYG_002-11b>¶
覆王舟隨其行止至思眀海口白魚入舟王聞占城王¶
先列象陣於五滿江以待官軍遂詔軍士舍舟登陸王¶
乃部分士卒建旗鳴鼓欲擊之賊見兵威甚盛遂先潰¶
王追斬三首郭嘉懿斬其王仁斗以獻獲象三十頭生¶
擒五千人餘為亂兵所殺者無數王為惻然下詔有殺¶
占城人者斬　秋七月大軍入佛誓城俘其宫女妻妾¶
八月班師至長安府黄龍見於王舟九月王至自占城¶
　冬十月改元天感聖武元年大熟　十二月置懐逺¶
<pb:KR2i0023_WYG_002-12a>¶
驛於嘉林以館四方客使　太保儂智髙來朝¶
(乙/酉)天感聖武二年春三月立大内碑　夏五月造太平¶
車以黄金為飾¶
(丙/戌)天感聖武三年夏五月起銀漢宫於後苑以居占城¶
宫人¶
(丁/亥)天感聖武四年置望國鎮及歸德保康宣化清平永¶
通感化安民七驛各立碑候以為蠻夷歇宿之處占城¶
來貢詔流其使於真登州以其王雍尼不恭故也¶
<pb:KR2i0023_WYG_002-12b>¶
(戊/子)天感聖武五年儂智髙以勿惡洞叛命武威侯及太¶
尉郭盛諡討之交戰之日天地晦冥俄而轟雷震於洞¶
中其酋長支體磔裂舉洞驚駭遂降　三月立社壇於¶
長廣門外以為四時祈穀之處　秋九月開瓊林勝景¶
春光三園　冬十二月詔定打春牛法　范去了謀反¶
事覺剮其肉於東西市¶
(己/丑)天感聖武六年春三月改元崇興大寳元年秋八月¶
鑿御溝於鳳城外又開金鳴萬嵗池初鑿池時中鏗然¶
<pb:KR2i0023_WYG_002-13a>¶
有聲掘之得黄金一塊重五十兩因以名又築石山三¶
峯於池上建舞鳳橋¶
(庚/寅)崇興大寳二年置决旱大發文湘洞於宋景西平州¶
界　儂智髙據宋界安德州勿陽洞以其洞為南天國¶
改元景瑞愛州五縣江龍池甲叛¶
(辛/夘)崇興大寳三年開瑞清沼應明池於勝景園　置内¶
外隨龍軍命左驍衛將軍陳稔將五縣人鑿个澟港¶
(壬/辰)崇興大寳四年智髙請附於宋宋不納乃冦於宋¶
<pb:KR2i0023_WYG_002-13b>¶
五月智髙攻破宋横山寨遂陷邕州以其州為大南國¶
自稱仁惠皇帝¶
(癸/巳)崇興大寳五年宋伐智髙使梁珠來乞師詔以殿前¶
指揮使武珥為招討使以援之是月宋狄青敗智髙於¶
歸仁智髙奔大但國三月鑄鐘置龍墀令民之有寃抑¶
不達者聴撞其鐘以聞　宋石鑑從特磨道襲智髙母¶
阿儂阿儂年已六十餘矣大但人函智髙首獻於宋斬¶
阿儂於都市由是諸儂遂滅¶
<pb:KR2i0023_WYG_002-14a>¶
(甲/午)崇興大寳六年九月戊寅王不豫冬十月辛夘薨於¶
長春殿夀五十四在位二十六年葬天德府夀陵¶
　　　聖宗¶
諱日尊太宗第三子也母梅氏太宗夢月入后懐因有¶
娠以順天十四年二月二十五日生於龍德宫天成元年¶
立為太子及長通經傳曉音律尤長於武略太宗命征¶
伐所向皆克太宗薨奉遺詔即位於柩前十月改元以崇¶
興大寳六年為龍瑞太平元年尊母梅氏曰靈感太后¶
<pb:KR2i0023_WYG_002-14b>¶
上尊號曰法天應運崇仁至德英文睿武慶感龍祥孝¶
道聖神皇帝　詔焚網羅獄具　出翠華宫女　賜東¶
宫文武臣僚爵各有差以裴嘉祐為文明殿大學士范¶
彛為左威衛陳改為右威衛劉慶為左清道王行為右¶
清道改神衛匡聖都為拱聖廣德都為忠武廣武都為¶
昭武及増置左右龍翼都各一百人　丙午葬太宗立¶
后八人以阮道成為太師郭擎日為太尉　建永夀殿¶
(乙/未)龍瑞太平二年修大内諸殿　癸丑以王生日為乾¶
<pb:KR2i0023_WYG_002-15a>¶
興節　占城來貢　秋八月王御水晶殿觀競渡　冬¶
十月大寒王謂左右曰我居深宫之中御獸炭襲狐裘¶
冷氣猶且如是况囹圄之中縲絏之苦曲直未分腹之¶
不充形之不盖一為寒風所逼豈不死於無辜我甚憫¶
之其令有司發府庫衾席賜之仍日給二飯賜天下今¶
年稅錢之半造東林寺及東究山靜慮寺　　宋仁宗封¶
王為郡王　遣使於宋¶
(丙/申)龍瑞太平三年設羅漢㑹於天安殿　秋八月真臘來¶
<pb:KR2i0023_WYG_002-15b>¶
貢造崇慶報天寺發府銅一萬二千斤鑄鐘留於其寺王為¶
親製銘文　冬十月己酉下勸農詔　改大首領為刺史¶
(丁/酉)龍瑞太平四年春三月起大勝資天寳塔於崇慶報¶
天寺髙數十丈其制為三十層　夏四月王使員外郎¶
梅元清以麒麟二遺於宋　甲午黄龍自瓊林園見於¶
長春殿前安州道叛　冬十月王幸道大旁海口黄龍¶
見於金鳳舟因改為祥龍　十二月起天福天夀二寺¶
以黄金鑄梵王帝釋像以安置　占城來貢¶
<pb:KR2i0023_WYG_002-16a>¶
(戊/戌)龍瑞太平五年起壺天八角殿於金鳴池　三月闢¶
祥符門起樓其上　夏五月黄龍自龍徳宫見於永壽¶
殿　六月起靈光殿左立建禮殿右立崇儀殿殿前搆¶
獨柱六角蓮花鐘樓　秋九月王幸波路海口因幸塗¶
巧築塔處¶
(己/亥)龍瑞太平六年春三月王蒐於諒州南平江因幸駙¶
馬申景元第造崇嚴報徳寺於武寧州　夏六月黄龍¶
見於永壽殿　癸未改元以龍瑞太平六年為彰聖嘉¶
<pb:KR2i0023_WYG_002-16b>¶
慶元年　秋八月丁丑御水晶殿視賜羣臣戴幞頭著¶
靴自此始　丙戌黄龍見於長春殿賜塗山塔號曰祥¶
龍塔選京師諸色人男為黄男　造延興土恒門　占¶
城来貢¶
(庚/子)彰聖嘉慶二年禁御船火拱聖火隨龍火及内庖人¶
出入御階不得與在内小祗候相語及通信物往来違¶
者死罪遇赦不原　二月壬申王幸西源州捕象獲白¶
象三　夏六月諒州牧申紹泰以兵入宋界西平州如¶
<pb:KR2i0023_WYG_002-17a>¶
嶅縣捕本州逃亡人虜其指使楊侣才及男女牛馬不¶
可勝數宋遣吏部侍郎余靖赴邕州議其事王命裴嘉¶
祐等赴邕㑹議靖厚賂嘉祐及附書乞還侣才王不省¶
　秋八月王幸交海口黄龍見於延春舶因改交海曰¶
天符海口　王親翻占城樂曲及節鼔音使樂工歌之¶
　冬十月造行宫於窰潭以觀魚　占城来貢　渭龍¶
州獻白象¶
(辛/丑)彰聖嘉慶三年羅順州獻白象　沙蕩洞叛王親征¶
<pb:KR2i0023_WYG_002-17b>¶
克之　愛州五縣江叛　祈嗣於芭山黄龍見於壇内¶
(壬/寅)彰聖嘉慶四年嘉林郡進六眸三足龜　秋九月使¶
人採金於武健洞採銀於下連縣¶
(癸/卯)彰聖嘉慶五年夏六月起洞仙宫於大内之東　獻¶
白龜王命起寺於芭山以為祈嗣之處獲其珠以獻¶
冬十二月起銀河門　朝賀日指使唱聖躬萬福軍士¶
應聲唱喏　占城来貢¶
(甲/辰)彰聖嘉慶六年春二月日有重光　夏五月造布海¶
<pb:KR2i0023_WYG_002-18a>¶
口行宫　冬十月麻沙洞叛王討克之黄龍見於清瀾¶
舶　宋英宗加王同平章事¶
(乙/巳)彰聖嘉慶七年春二月觀魚於扶龍潭　丙午幸布¶
海行宫耕籍田　夏六月王御天慶殿聽訟時王女洞¶
仙宫主侍側王顧公主謂獄吏曰吾之愛吾子亦猶天¶
下父母之愛其子也百姓無知自冐典憲吾甚憫焉應¶
自今罪無輕重一從寛宥　秋七月忙貫州叛王討降¶
之　八月開上林園丙辰黄龍自大眀殿見於㑹元殿¶
<pb:KR2i0023_WYG_002-18b>¶
又見於布海行宫癸未幸究瀾行宫號其宫曰景興窑¶
潭行宫曰翫春宫　冬十二月黄龍見於曜靈殿又見¶
於逰蟾閣猗蘭元妃所居　占城来貢白犀一¶
(丙/午)彰聖嘉慶八年春二月改元為龍彰天嗣元年　三¶
月黄龍見於太子宫中　甲申都曹陶池獻白雀　九¶
月蠲檳榔税　甲子王使郎將郭滿築塔於仙逰山¶
冬十一月幸啟瑞行宫省斂　平陽公主男申道元尚¶
天成公主¶
<pb:KR2i0023_WYG_002-19a>¶
(丁/未)龍彰天嗣二年以貟外郎魏仲和鄧世資為都䕶士¶
師書家十人為按獄吏賜仲和世資每月俸錢各五十¶
貫禾各二百結并鹽魚等書家各二十貫禾一百結以¶
止其受賂之心　夏六月辛亥黄龍見於位仁行宫¶
辛卯王幸位仁省斂及觀競渡¶
(戊/申)天貺寳象元年春正月真登州獻白象二几郎州獻¶
白象一　黄龍見於曜靈殿　二月都臘縣獻白象及¶
白雀　黄龍見於啟瑞行宫　夏五月又見於會仙殿¶
<pb:KR2i0023_WYG_002-19b>¶
　修戰艦　秋八月龍舟無故自動離本處三尺　九¶
月黄龍見於永春清瀾二舶　宋神宗封王為南平王¶
加開府儀同三司　遣使如宋¶
(己/酉)神武元年春二月戊戌詔親征占城國　丁未盟於¶
龍墀庚寅發駕丁巳至乂安州黄龍見於金鳳舟庚申¶
次南界海口黄龍又見於金鳳州　乙丑使大僚班黄¶
揵等攻日麗海口克之　己巳度大長沙庚午次思容¶
海口　三月癸酉夜龍見於景勝舶丙午次尸唎皮奈¶
<pb:KR2i0023_WYG_002-20a>¶
海口有二鳥並飛隨王舟如導從之狀大軍前進次須¶
毛江岸見其將布皮陀囉等陳於江岸官軍縱擊斬布¶
皮陀囉占城死者不勝數其主第矩聞軍敗乃攜妻子¶
夜遁是夜引軍傅佛誓城至同羅津佛誓人降　夏五¶
月元帥阮常傑俘獲第矩於真臘界　夏五月王宴羣¶
臣於占城王殿又親舞盾擊毬於其堦　王命徧數佛¶
誓城内外人家凡二千五百六十餘區並焚之是月班¶
師癸巳次思眀海口是夜黄龍見於御舶　六月己巳¶
<pb:KR2i0023_WYG_002-20b>¶
渡海黄龍見於金鳳舟　戊申渡布政海口大小磊磊¶
山龍舟觸石而破　辛酉王至自占城次朝東津詔有¶
司肅軍容盛陳儀衛上御寳車羣臣皆騎馬導引占城¶
王第矩戴麻骨冠著白㲲衣以絹繫腰令興武都五人¶
牽之繫其黨屬以從　秋七月奏捷於太廟　丙辰黄¶
龍見於寳車冬十一月丁丑赤羽夾日　真臘來貢¶
(庚/戌)神武二年夏三月造紫宸殿　五月黄龍見於長春¶
宫龍光殿　秋七月乙卯黄龍見於位仁宫　九月造¶
<pb:KR2i0023_WYG_002-21a>¶
東南二天王寺¶
(辛/亥)神武三年春正月御書佛字長丈有六　自春至夏¶
不雨　定贖杖刑銅數　冬十二月王不豫詔有司誤¶
入官職都左右廂者杖八十¶
(壬/子)神武四年春正月庚寅王疾亟薨於㑹仙殿壽五十¶
廟號聖宗在位十九年改元者五葬天徳府壽陵¶
　　　仁宗¶
諱乾徳聖宗長子也母猗蘭元妃黎氏以龍彰天嗣元¶
<pb:KR2i0023_WYG_002-21b>¶
年正月生王於洞仙宫即日立為太子王為人日角龍¶
顔手垂過膝尤通音律凡樂工所習歌曲皆王所親製¶
以神武四年春正月即位於柩前尊母猗蘭元妃為太¶
妃上尊號曰憲天體道聖文神武崇仁懿義純誠眀孝¶
皇帝以上陽太后同聽政　夏四月八日行浴佛禮王¶
御天安殿視朝是日以大僚阮常傑為檢校太尉阮日¶
成為兵部侍郎以下各有差　赦都䕶府囚諒州牧楊¶
景通獻白鹿群臣上表稱賀拜楊景通為太保　真臘¶
<pb:KR2i0023_WYG_002-22a>¶
來貢　秋七月黄龍見於永壽殿　葬聖宗　羣臣上¶
中元節賀表　王幸窑潭行宫　蠲占城白㲲賦　迎¶
法雲佛赴京師祈晴　祀傘圓山　閤使魏徴以年老¶
致仕詔賜几杖詔遴選諸曾有投獻詩及僧官之識文¶
字者𨽻為書家以補其職之缺　徙捧日坊於南市¶
王御天安殿羣臣上賀立表造長廣門太平門上水河¶
門迎秋祠歸仁驛凡五處以王生日為夀天節　立后¶
二人¶
<pb:KR2i0023_WYG_002-22b>¶
(癸/丑)二年正月改元曰太寧元年尊太妃為太后　靈仁¶
太后性嫉妬以嫡母而不得預政因謂王曰老母劬勞¶
以有今日及富貴而他人是居將寘老母於何地乎王¶
雖冲幼頗知非上陽太后子乃幽上陽太后及其侍女¶
七十二人於上陽宫逼令殉聖宗葬　占城國來貢¶
秋七月黄龍現於逰蟾閣　八月峯州獻白鹿　宋神¶
宗封王為郡王¶
(甲/戌)太寧二年拱聖都火頭江曳家火延燒大興門　夏¶
<pb:KR2i0023_WYG_002-23a>¶
四月重修大興門黄龍見　白雀效質於禁庭　秋九¶
月黄龍見　宋王安石秉政有獻言者謂我國已為占¶
城所破餘衆不滿萬人可計日以取於是以沈起劉彛¶
知桂州起彛乃集溪洞土丁為保甲又於海濵造舟艦¶
教水戰禁州縣不與我邊貿易王知之乃先發諸道兵¶
十萬人分為二道使阮常傑領水軍出永安攻欽亷宗¶
亶領陸軍出永平攻邕州我師所向無前常傑攻陷欽¶
㢘二州復與宗亶㑹圍邕宋廣西監張守節率兵救之¶
<pb:KR2i0023_WYG_002-23b>¶
至崑崙關常傑迎戰大破之斬守節知州蘇緘以城固¶
守我為飛梯以臨城彼施以火炬飛梯不能近又以毒¶
矢射之城上人馬死者相枕彼以神臂弓發我之象軍¶
多有殪者城髙而堅攻之四十餘日不能下獲宋人教¶
以土囊傅城而登常傑從之城遂陷蘇緘奔還州𪠘先¶
殺其家屬三十六人後乃縱火自焚軍士求緘不得乃¶
盡殺吏民五萬餘人是役也所殺獲邕欽㢘三州人無¶
慮十萬¶
<pb:KR2i0023_WYG_002-24a>¶
(乙/卯)太寧三年春正月奏捷　占城來貢¶
(丙/辰)太寧四年春三月王觀扞水城黄龍見於王舟　青¶
龜負圖以見　秋七月宋以廣南宣撫使郭逵趙髙為招¶
討使總九將軍來伐我國王命阮常傑領水軍拒之昭¶
文宏真二侯皆溺死如月江兩軍相持月餘常傑知宋¶
軍力困夜渡江襲擊大破之宋兵死者十五六遂退取¶
廣源州　冬十月改元為英武昭勝元年　十二月以¶
内給事黎文盛為兵部侍郎¶
<pb:KR2i0023_WYG_002-24b>¶
(丁/巳)英武昭勝二年夏五月設仁王㑹於天安殿　秋九¶
月築隄於如月江長六萬七千三百八十步　冬十月¶
幸苻仁省斂遂幸龍水海口龍見於王舟　占城來貢¶
(戊/午)英武昭勝二年閏正月修大羅城　二月朔詔罷秋¶
筵宴禮　使員外郎陶宗元領馴象五遺於宋請還廣¶
源蘇茂等州宋人徴還所掠三州民兵　大水入城内¶
(己/未)英武昭勝四年諒州獻白象　雨雹　五月大熟¶
天成公主獻六眸三足龜　冬十月黄龍自常春園見¶
<pb:KR2i0023_WYG_002-25a>¶
於其宫¶
(庚/申)英武昭勝五年春三月王幸窮江觀魚　夏四月己¶
亥神龜負閣五月唐人林瓊獻紫芝　秋八月甘露降¶
　王御靈光殿觀競渡閏月設秋筵宴禮　王幸苻仁¶
省斂¶
(辛/酉)英武昭勝六年冬十一月日有重光　占城來貢¶
王還三州人丁於宋宋亦以廣源等州還於我　使員¶
外郎梁用律如宋請大藏經¶
<pb:KR2i0023_WYG_002-25b>¶
(壬/戌)英武昭勝七年春二月降欽聖公主於渭龍州牧何¶
彛慶　冬十二月祇候宏阮波斯謀反伏誅　占城來¶
貢¶
(癸/亥)英武昭勝八年春二月王御天慶殿閲定京城黄男¶
為三等三月選美女為萬延宫女　夏五月黄龍飛自¶
紫宸殿見於㑹仙殿　五月造洞仁宫　六月御車火¶
　秋九月麻沙洞叛　冬十月親討克之觀競渡　占¶
城來貢¶
<pb:KR2i0023_WYG_002-26a>¶
(甲/子)英武昭勝九年夏六月使兵部郎中黎文盛如永平¶
寨議疆界事宋以文盛為龍圖閣待制　冬十一月詔¶
國中造瓦屋　占城來貢¶
(乙/丑)英武昭勝十年春二月丁亥改元廣祐元年　秋八¶
月以黎文盛為太師　占城來貢¶
(丙/寅)廣祐二年春正月阮逺獻六眸龜胷有圖書　二月¶
真臘來貢有婆羅門二人　冬十一月起大覽山寺¶
競渡　占城來貢¶
<pb:KR2i0023_WYG_002-26b>¶
(丁/卯)廣祐三年夏五月起造秘書閣　冬十月幸覽山夜¶
宴羣臣於山上王製覽山夜宴詩二首留題　宋哲宗¶
加王同平章事　占城來貢¶
(戊/辰)廣祐四年秋九月戊申置十大書家　冬十月築覽¶
山塔　十二月景靈宫成　占城來貢¶
(己/巳)廣祐五年二月造冷涇徑　宋兵入石犀州　占城¶
來貢¶
(庚/午)廣祐六年春二月合歡宫成　宋哲宗封王為南平¶
<pb:KR2i0023_WYG_002-27a>¶
王遣使如宋¶
(辛/未)廣祐七年春二月王幸諒州觀捕象　見官黎全義¶
獻五色龜黎文盛獻白象一　占城來貢　競渡¶
(壬/申)廣祐八年夏五月造啟瑞行宫　大熟　十二月改¶
元㑹豐元年¶
(癸/酉)㑹豐二年冬十月朔日有食之　優曇樹開花¶
(甲/戌)㑹豐三年秋九月覽山寺成賜名景隆同慶寺王書¶
篆額占城來貢　遣員外郎阮利用如宋¶
<pb:KR2i0023_WYG_002-27b>¶
(乙/亥)㑹豐四年夏五月詔諸侯子入朝　六月聖極后薨¶
　真臘占城來貢¶
(丙/子)㑹豐五年冬十一月王觀魚於窑潭時王御小舟侍¶
衛甚少太師黎文盛乆蓄姦謀因以幻術起大煙霧潭¶
中晝𠖇俄而王聞櫓聲稍近意其有變以戈摐之煙霧¶
隨戈而斂見文盛舟已迫果有篡具使人擒之詔流文¶
盛於梁江頭初文盛家有大理奴善為幻術文盛師事¶
之至是乃反¶
<pb:KR2i0023_WYG_002-28a>¶
(丁/丑)㑹豐六年秋八月白日星見　赦都䕶府囚人　冬¶
十一月禁百姓造瓦屋大舟　占城來貢　競渡¶
(戊/寅)㑹豐七年秋八月地震　彗見　起陸地鼇山設競¶
渡禮九月造崇淵殿於芳蓮池左置暉陽殿來鳳亭右¶
立映蟾殿遏雲亭前起長鳴樓後跨玩花橋　遣貟外¶
郎阮文信如宋乞三藏經　占城來貢¶
(己/卯)㑹豐八年捧日都獻六眸龜　秋九月起安老山寺¶
　冬十月禁京城婦女不得效宫粧　占城來貢¶
<pb:KR2i0023_WYG_002-28b>¶
(庚/辰)㑹豐九年夏四月造仙逰山永福寺　秋七月以矯¶
文思為上林國士師　十二月大疫¶
(辛/巳)龍符元化元年春正月改元　二月王觀魚於窮江¶
遂幸應豐省耕　夏六月王幸苻仁省種　秋七月賜¶
百官秋衣設宴禮　造開元觀　九月王觀魚於窮江¶
黄龍見於翔龍舸　冬十一月慶雲見王御象栅觀捕¶
象黄龍見　十二月改驩州為乂安府造起延祐寺¶
(壬/午)龍符元化二年春二月王幸應豐行宫省耕　冬十¶
<pb:KR2i0023_WYG_002-29a>¶
二月立春瑞雪降　造開元太陽北帝三觀　造瑞雲¶
車　大水　占城來貢　遣員外杜英厚使於宋¶
(癸/未)龍符元化三年春正月詔京城内外皆築堤捍水¶
二月太后發府錢贖諸貧家女之典命者嫁與鰥夫¶
秋八月置龍翔都　冬十月元鹿來　競渡¶
(甲/申)龍符元化四年春三月閲左右興武勇健兵為玉堦¶
都御龍兵為興聖廣武都百姓之大族者為武勝兵改¶
田兒為鐡林兵　秋九月朔延成侯以笏擊忠義侯於¶
<pb:KR2i0023_WYG_002-29b>¶
天安殿　占城來貢　競渡¶
(乙/酉)龍符元化五年春正月菖蒲生花　二月祠髙禖¶
夏六月太尉阮常傑卒　秋九月築延祐寺白瓷塔二¶
築覽山石塔三　冬十月東梁州湧生金　十一月朔¶
日食過半　占城來貢　大疫¶
(丙/戌)龍符元化六年春三月王幸塗山　夏五月彗星見¶
　秋七月造銀羅城　十一月王將有事於宋造永隆¶
二腹舶及造戰船　員外郎魏文相使於宋　占城來¶
<pb:KR2i0023_WYG_002-30a>¶
貢　天成公主獻白象二¶
(丁/亥)龍符元化七年夏六月王幸章山黄龍見　冬十月¶
地震　十二月造都䕶府¶
(戊/子)龍符元化八年春正月築章山塔　築堤於機舍港¶
　昭聖后薨　占城來貢¶
(己/丑)龍符元化九年夏四月王聽逆黨蘇厚杞崇訟厚崇¶
皆上木馬　冬十二月造洞靈臺¶
(庚/寅)㑹祥大慶元年春正月設廣昭燈㑹於大興門外¶
<pb:KR2i0023_WYG_002-30b>¶
三月婦人黄氏獻鳳雛毛羽具五色九苞是月參政徐¶
文通獻白虎　白馬生距㯽榔一本生十二株　獻白¶
雀　秋八月占城國獻異象所居有神光見遣員外郎¶
陶彥使宋¶
(辛/卯)㑹祥大慶二年夏四月清化府獻㯽榔一本生九株¶
　獻白龜　白雀至禁庭　日重輪　大熟　留守張¶
延福獻白雀　冬十一月日重輪　占城來貢¶
(壬/辰)會祥大慶三年春正月甘露降　二月清化人言海¶
<pb:KR2i0023_WYG_002-31a>¶
邊有異兒年方三歳解言語自稱皇帝的子號曰覺皇¶
凡王所動止無不先知王命中使往問之所言皆騐乃¶
迎以歸居於報天寺王以其靈異愛之愈隆時王無嗣¶
欲立為太子羣臣不可乃止遂設齋會於禁中欲令覺¶
皇投入為已子有佛跡山僧徐路道行者聞之而不恱¶
乃使其姊徐氏赴㑹宻以數珠結印授之曰至㑹所則¶
揷在簷端勿令人知見徐氏如其言覺皇忽嬰熱病遂¶
語人曰所見徧滿國界皆有鐡網羅罩無路得入託宫¶
<pb:KR2i0023_WYG_002-31b>¶
中王命大索乃獲徐氏所藏數珠遂收路繫於興聖廊¶
欲寘於大辟崇賢侯入朝路哀呌曰願賢侯拯救貧僧¶
幸得脫則入為侯子以報其徳侯許諾入見王百般營¶
救謂覺皇實有神力而為路所詛解是路勝於覺皇明¶
矣臣謂莫若賜路之託生也王原之覺皇疾亟囑曰我¶
死後宜造浮圖於仙逰山而葬之　夏四月獻芝草優¶
曇花及白鵶　秋九月黄龍見於永光殿　冬十月黒¶
龍見於宫中¶
<pb:KR2i0023_WYG_002-32a>¶
(癸/巳)㑹祥大慶四年秋八月黄龍見於大明殿　獻白鹿¶
(甲/午)㑹祥大慶五年春正月瑞雪降　三月黄龍見於章¶
山塔繞三匝獻白雀六眸龜　冬十月以内常侍黎伯¶
玉為大理寺造勝嚴寺置善法堂四面建千佛樓安千¶
佛寳相　競渡　員外郎陶信厚齎象十頭使於宋¶
(乙/未)㑹祥大慶六年春二月進茄花結三果　三月起𩔖¶
卿崇福寺成　夏六月日重輪　秋七月獻金龜¶
(丙/申)㑹祥大慶七年春正月設廣照燈於大興門外製木¶
<pb:KR2i0023_WYG_002-32b>¶
僧擊鐘　夏四月獻㯽榔珠　六月僧道行化身(神宗/生)¶
　冬十一月獻三足六眸龜　占城來貢　競渡¶
(丁/酉)㑹祥大慶八年春正月獻白鹿元鹿　三月上幸章¶
山黄龍見　夏四月獻三足六眸龜胷有善帝二字¶
司農州獻赤馬生距黄龍見於洞靈祈壽寳臺　秋七¶
月猗蘭太后薨諡曰符聖靈仁太后　八月葬靈仁太¶
后(火葬太后/殉者三人)是夜龍見　冬十一月立崇賢侯子陽焕¶
為太子¶
<pb:KR2i0023_WYG_002-33a>¶
(戊/戌)㑹祥大慶九年春二月真臘占城來貢　冬十一月¶
甘露降　禁家奴不得身上刺龍　員外郎阮伯慶賫¶
象犀於宋¶
(己/亥)㑹祥大慶十年冬十月盟國人於龍墀　下詔伐麻¶
沙洞軍出之日黄龍隨舶而行　成慶侯獻六眸龜胷¶
有玉字　王擊麻沙洞破之　宋徽宗加王守司空¶
(庚/子)天符睿武元年春正月改元　夏六月獻白雀　秋¶
九月黄龍見　冬十月搆衆仙臺　占城真臘來貢¶
<pb:KR2i0023_WYG_002-33b>¶
競渡¶
(辛/丑)天符睿武二年夏五月大水至大興門　秋七月造¶
仙逰山廣教寺　競渡¶
(壬/寅)天符睿武三年春二月隊山崇善延齡寳塔成　秋¶
八月觀競渡新製銀纓引於鹵簿　貟外郎丁慶安使¶
宋¶
(癸/卯)天符睿武四年春正月誕聖節新製推輪舞亭　秋¶
八月設秋筵宴禮　冬十月幸應豐行宫造飛橋過波¶
<pb:KR2i0023_WYG_002-34a>¶
刺江築通霄臺　真臘來貢　大熟¶
(甲/辰)天符睿武五年冬十月築鬱羅臺　大旱禱之乃雨¶
(乙/巳)天符睿武六年夏四月瑞聖公主獻六眸龜胸有國¶
土安寧四字　六月王幸應豐黄龍見於行宫　冬十¶
一月黄龍見於洞靈宫以内常侍牟都俞為中相¶
(丙/午)天符睿武七年春正月禁春不得伐木　二月王御¶
天安殿觀諸王侯蹴毬於龍墀　夏五月黄龍見於永¶
光殿　秋八月神龜見中有道定王閣延寧公主八字¶
<pb:KR2i0023_WYG_002-34b>¶
　冬十一月使令書家嚴常徐延等使於宋至桂州見¶
其經略司謂常延曰今年京東湖南等處並已調發兵¶
馬拒大金國未審歸期在何日此間舖馬斷絶在在更¶
少請使領還禮物大金元帥等以是年執宋徽欽二帝¶
北歸宋國大亂¶
(丁/未)天符慶壽元年冬十二月王薨於永光殿壽六十二¶
在位五十六年廟號仁宗改元者八葬天徳府¶
　越史畧卷中¶
